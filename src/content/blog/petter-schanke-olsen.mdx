---
title: 'Petter Schanke Olsen'
description: 'Brettspillskaper, nerd og læremiddelutvikler'
pubDate: 'Mar 20 2024'
heroImage: '/images/petter-schanke-olsen/image1.jpg'
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Jeg heter Petter og bor i et rekkehus i Trondheim med kone, to unger og en golden retriever som heter Puffen. Tidligere har jeg  jobbet som produsent i film og tv-bransjen her i Trondheim i 11 år. Rett før covid kom hoppet jeg ut av det private næringsliv og inn i den litt mer stabile staten. Ganske fornøyd med timingen der altså. Nå har jeg jobbet i snart 4 år i [Statped](https://www.statped.no/) hvor jeg utvikler digitale læremidler for tegnspråklige.

På fritiden designer jeg og utvikler brettspill gjennom et eget forlag som heter [Tompet Games](https://tompetgames.no/). Så langt har vi gitt ut 3 spill og en utvidelse. Det siste brettspillet heter [Halls of Hegra](https://boardgamegeek.com/boardgame/336131/halls-hegra) og er noe så sært som et brettspill bare for én spiller. I tillegg handler det om en [lokal hendelse under aprildagene i 1940 litt nord for Trondheim](https://no.wikipedia.org/wiki/Hegra_festning). Mot all forventning har dette spillet blitt en internasjonal suksess og vi er nå i ferd med å trykke opp et tredje opplag.

Ellers er jeg relativt opptatt av historie, film og tv, lydbøker, spill og podcaster. Noen utvalgte ting som har vært med å forme meg som person er: Ringenes herre, Baldur's Gate, Radioresepsjonen, CM 97/98, lego og Donald Duck.

Min største kampsak er å skru av fluidmotion på alle tv´er jeg kan finne.

<Question2/>

I dag bruker jeg en relativt kraftig 16” Macbook pro. Jeg har stort sett brukt mac i hele min jobbkarriere og er veldig fornøyd med det. Jeg dør litt inni meg hver gang jeg må bruke PC, men jeg respekterer likevel folk som foretrekker det.

Jeg kan for mange virke provoserende lite kravstor når det kommer til ekstrautstyr. Jeg kan helt fint redigere film bare med en touchpad og laptopskjerm.

Jeg har også en gammel fidgetspinner som brukes flittig under digitale møter.

Når vi filmer så liker jeg å bruke [Pocket Cinema Camera 6K](https://www.blackmagicdesign.com/no/products/blackmagiccinemacamera) fra Black Magic.

<Question3/>

I Statped bruker jeg for det meste [Premiere](https://www.adobe.com/products/premiere.html) til videoredigering. Jeg er så gammel at når jeg studerte, så brukte vi Avid. Mange synes at Avid var tungvint men jeg likte det egentlig ganske godt.  Etter studiene, når vi startet for oss selv, så brukte vi Final Cut men skiftet til Premiere etter at apple kom med Final Cut X(bevis på at jeg ikke er 100% apple fanboy)

Vi bruker også en god del med[ H5P](https://h5p.org/content-types-and-applications) når vi lager nye læremidler. Det er en nyttig samling med interaktive funksjoner og ressurser du kan bruke på nettsidene dine.

Jeg elsker også å sette opp excelskjema. Hvis sjansen byr seg under et møte så setter jeg gjerne opp et excelskjema av det vi snakker om. Det er ekstremt behagelig å få satt ting i system.

Når jeg lager brettspill så lager jeg prototyper og tester spillene i [Tabletop Simulator](https://www.tabletopsimulator.com/). Før brukte jeg mye penn, papir og fysiske brikker, men nå foregår alt digitalt. I tabletop simulator kan du teste ut ting superenkelt og kjapt selv eller med andre folk rundt i verden.

<figure>
    <img src='/images/petter-schanke-olsen/image2.png'/>
    <figcaption>
        Her kan du se den ferdige utgaven av [Halls of Hegra i tabletop simulator.](https://steamcommunity.com/sharedfiles/filedetails/?id=2664582082) Du kan også prøve spille der hvis du ønsker.
    </figcaption>
</figure>

Vi har finansiert alle våre brettspillprosjekt via [Kickstarter](https://www.kickstarter.com/projects/tompet/halls-of-hegra). Det har vært en ekstremt viktig plass for oss. I tillegg er det er en kjempebra plattform for både markedsføring og communitybygging.

Jeg prøver også å lære meg [Unity](https://unity.com/) for tiden. Jeg har aldri kodet noe særlig, men får skummelt god hjelp fra Chat GPT4. Jeg har ingen ambisjoner her, men synes det er morsomt å lære meg noe nytt.

<Question4/>

Når vi hadde bare én unge, så hadde jeg den luksusen at jeg kunne ha et spillrom hjemme. Der kunne jeg la spill stå framme på bordet over lang tid uten å rydde opp og ned mellom hver spilling. Det kom godt med når jeg spilte gjennom for eksempel [Gloomhaven](https://boardgamegeek.com/boardgame/174430/gloomhaven). Det er et brettspill med en kampanje på over 90 scenario og da er det greit å slippe å sette opp spillet hver gang. Det er vel det nærmeste jeg kommer et drømmeoppsett.

En annen ting jeg kunne ha tenkt meg er en heve/senke-pult som sakte men sikkert beveger seg opp og ned hele tiden. På den måten må du bevege deg bittelitt hele tiden.