---
title: 'Marianne Paulsen'
description: 'Freelance illustratør'
pubDate: 'Dec 1 2025'
heroImage: '/images/marianne-paulsen/image1.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Hei! Jeg heter Marianne Paulsen, er 31år og jobber som freelance illustratør. Jeg har en bachelor i illustrasjon med spesialisering innen karakterdesign, og en master i design med fokus på visuell historiefortelling. Man finner meg stort sett med en kopp te i hånda og headset på hodet, foran iPaden, på hytta, eller på tur.

Som person er jeg en litt høylytt introvert som elsker farger, og å samle på ting. Kjøper gjerne flere utgaver av samme bok om jeg liker den, og samler på fine steiner og skjell, og elsker klinkekuler! De ser ut som små planeter man kan forestille seg ulike typer liv på. Favorittaktiviteten min er å gå tur midt på natten om sommeren, når verden sover og hjernen er våken, se på grafittikunst og taggingen i undergangene, blåse på visne løvetenner, og se rådyrene i skogkanten rett før solen kommer opp.

Hvis jeg var et mood-board hadde jeg nok sett ca. slik ut:

<figure>
    <img src='/images/marianne-paulsen/image4.jpg'/>
    <figcaption>
        Personlig moodboard
    </figcaption>
</figure>


Når jeg ikke jobber med prosjekt eller tegner for gøy, ser jeg mye film og serier (tror kanskje jeg kan sitere LotR extended edition fra begynnelse til slutt). Guillermo del Toro er kanskje mitt største idol, han slutter aldri å imponere med de vakre, men skumle, visuelle bildene han skaper i film, spesielt i _Crimson Peak_ og _The Shape of Water_, men også karakterene i _Hellboy_ og _Hellboy II: The Golden Army_. Stygg-pene karakterer er det jeg liker best å lage selv, mye takket være del Toro, men også Theodor Kittelsen som hadde stor innvirkning på fantasien min som liten. Og som de fleste 90-tallsbarn har Disney hatt mye å si også. Ellers jobber jeg med å bli bedre på landskap og arkitektur, men passer på å finne plass til å tegne ting som er bare for meg også.

Jeg får mye inspirasjon til kunst gjennom bøker, og leser mest fantasy, sci-fi og horror, gjerne H. P. Lovecraft og Stephen King.

Musikk er også viktig for meg, hører så og si konstant på et eller annet, for tiden går det i «weirdcore», Lana Del Rey, Dire Straits og K-pop. Stemningen i musikken kan avgjøre om tegningen blir et landskapsbilde med tusenfryd eller en undergrunn med monster og visne løvetenner, så den har stor påvirkning på det jeg lager.

Noen av mine karakterdesign til personlige prosjekt og oppgaver på universitetet:

<figure>
    <img src='/images/marianne-paulsen/image3.jpg'/>
    <figcaption>
        Ting jeg har laget
    </figcaption>
</figure>


<Question2/>

Akkurat nå bruker jeg kun en iPad Pro med Apple pen, og trives ganske godt med det. Å jobbe på et såpass lite verktøy gjør det ekstra enkelt å jobbe hvor som helst, når som helst, men det er mye man ikke kan gjøre når man kommer over sider og produkter som ikke er optimalt på iOS.

Tidligere brukte jeg en Wacom Cintique og en HP-laptop som ikke på noen måte egnet seg for mer enn Microsoft Word og litt lagring av bilder, så den slet veldig og døde etter 4 år med Photoshop, Indesign og Illustrator (rest in PC).

Ellers er jeg hovedsakelig utdannet som tradisjonell illustratør, altså foretrekker jeg pensel og papir, gouache, maling, blekk og blyant, men det blir det lite av når man jobber med nettsider og har relativt kort deadline. Favorittmerke av kunstutstyr er Faber Castell fargeblyanter, Archers cold press og hot press akvarell-papir, Winsor & Newton blekk og Posca-markers til mer grafisk-look og også til å tegne på klær.

Favoritt-«tool» digitalt sett er alle «brushes» med blyant eller blekk-tekstur, og lasso tool som jeg bruker til ALT jeg lager. Ikke så spennende og innovativt, men det funker for meg!

Planen videre er å kjøpe ny PC, som takler store program, og å laste ned Endless Paper på iPad, for endless fun!


<Question3/>

Av software går det hovedsakelig i Procreate for tiden, det tar ikke så mye plass, er ekstremt lett å bruke og har alle verktøy jeg trenger i tillegg til gode muligheter for enkel 2D animasjon.

Ellers liker jeg Photoshop og prøver litt innimellom å lære meg Affinity Designer som jeg liker mye bedre enn Adobe Illustrator, det beste er at jeg kan eksportere som Adobe Illustrator-fil så jeg kan jobbe lett samtidig som jeg er kompatibel med andre, vinn-vinn.

YouTube er et MUST for å lære snarveier og teknikker på alt av nytt software, selv om man innimellom faller ned i et lite wormhole og plutselig kan litt for mye om oppbygningen av universet og har blitt k-pop fan.

Jeg kan ikke jobbe uten Spotify, musikk inspirerer meg ofte, og jeg vil for alltid ha en soft spot for Microsoft Paint. Det startet min digitale kunstreise og jeg blir fremdeles glad av de firkantede fargepanelene og den irriterende pixelerte looken.

Websider jeg bruker mye er: Colour Palette generator for fargevalg, Instagram og LinkedIn for networking og sosialisering, Discord for å diskutere kunst og gi/få konstruktiv kritikk når man ikke skjønner hva som ikke funker (kun for personlige prosjekt). Pinterest for inspirasjon,
Squarespace for hjemmeside (for tiden under oppussing og derfor ikke noe å vise^^), og Ko-fi for å kjøpe kunst fra andre illustratører (jeg har nesten bare andre kunstnere sine bilder på veggen. Det føles som å ha besøk av illustratører som sitter helt andre steder i verden).

I tillegg har jeg Slack for kommunikasjon og ArtStation for å ha en portfolie der folk som trenger concept artists stikker innom.

<Question4/>

<figure>
    <img src='/images/marianne-paulsen/image2.jpg'/>
    <figcaption>
        Roald Dahl-inspirert oppsett
    </figcaption>
</figure>

Mitt drømme set-up er set-upet til Roald Dahl. Analogt, varmt og behagelig. En ørelappstol med sammenrullet bølgepapp under et tre-brett for å ha på fanget. Der skal jeg sitte og tegne med en stor kopp te, som jeg kommer til å forveksle med glasset med vann til maling mange ganger om dagen.

Dette setupet befinner seg i et rom som ser ut som et bibliotek rett ut av Kløvendal. Det er latterlig høyt under taket, vinduer fra gulv til tak på en av veggene, noen av vindusglassene er fancy glassmalerier som kaster fargespill rundt i rommet når sola treffer riktig.
To av veggene er dekket med bokhyller fulle av CDer, bøker og DVDer. Bøkene er en blanding av alt fra oppslagsverk til horror, gothic, fantasy, sci-fi, kunstbøker osv. En diger peis rekker halvveis opp på den siste veggen, over og rundt henger masse kunst og speil. På peishylla står små dinosaurer, og ulike tekopper og stearinlys.

Resten av rommet er innredet med grønne planter, en myk fløyelsofa og små bord med dingser som ser mystiske og magiske ut. Fra taket henger lange tynne sølvlenker med glassdråper på enden så det ser ut som regn som er frosset «mid air». Det er konstant perfekt temperatur i rommet og det blir aldri tung luft. Naturlyder og en eller annen rolig klassisk melodi eller et fantasy soundtrack spiller lavt i bakgrunnen. I tillegg er det en lesekrok i den ene vinduskarmen for pauser og dagdrømming, med puter og tepper og kosedyr.

En av bokhyllene i dette rommet er såklart en hemmelig dør som går ut i en hage. I hagen dukker det opp statuer etter hvert som jeg designer nye karakterer, og om kvelden blir de levende og vandrer rundt. Om man legger seg ute i hagen om kvelden og natten, forsvinner løvverket og man ser hele himmelen og Melkeveien, men også stjernetåker, nordlys og konturen av store planeter. Kan hende man også ser en og annen galaktisk drage, eller ål, svømme over himmelen.
