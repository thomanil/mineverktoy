---
title: 'Ricki Sickenger'
description: 'Senior utvikler og retronerd hos Sonat AS'
pubDate: 'May 15 2024'
heroImage: '/images/ricki-sickenger/ricki.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Jeg heter Ricki, og bor i Bergen sammen med min kone, tre barn og hunden vår Lakris. Jeg er partner og senior konsulent hos Sonat AS, der jeg driver med utvikling, rådgivning og litt prosjektledelse hos kundene våre. Akkurat nå er jeg leid som Tech Lead/potet hos en kunde innen forsikring.

Interessen for datamaskiner ble vekket midt på 80-tallet da jeg som 10-åring fikk en Commodore 64. Etterhvert lærte jeg meg å programmere BASIC på den, og senere når jeg kjøpte en Amiga 500 så lærte jeg meg assembly og ble en del av [demomiløet](http://www.amigaforever.com/demoscene/), der jeg fikk endel nye venner, bl.a. [Henning Ludvigsen](https://www.henningludvigsen.com/), som jeg fremdeles jobber på hobbyprosjekter med.

I 1998, rett etter endt IT-utdannelse og i ny jobb i Oslo, ble jeg kjent med noen som ville lage et spill. Jeg hadde lenge drømt om å lage spill, så jeg var ikke i tvil om at jeg ville være med. For å gjøre en veldig lang historie altfor kort, så het spillet [Darkfall](https://www.sickenger.com/articles/the_making_of_darkfall/), og det var et MMO (Masive Multiplayer Online) spill. Vi startet på spillet i Oslo i 2000, flyttet til Hellas i 2002 til greske investorer, og ga ut spillet i 2009. Vi bygget hele spillet med egenlaget teknologi som taklet mange tusen spillere på samme server i sanntid. Det var en fantastisk kul tid, der jeg fikk lov til å leve ut drømmen min, men også en sinnssykt slitsom og pengefattig tid.

Rett før spillet kom ut, flyttet jeg tilbake til Norge og noen måneder senere sluttet jeg og ble IT konsulent. Endelig fikk jeg normale arbeidsdager og ok lønn i en alder av 35. 😅 I 2012 var jeg med på å starte [Sonat](https://sonat.no/), der jeg fremdeles jobber.

Jeg mistet aldri lysten på spillutvikling, men nå er det hobby istedenfor hovedinntektskilde. Jeg jobbet med Henning Ludvigsen på Darkfall, og samarbeider fremdeles med Henning på spillprosjekter på fritiden.

De siste 5 årene har vi laget spill til Commodore 64 og Commodore Amiga. Det siste spillet vi laget til C64 var nominert til Game Of The Year flere steder, og vant blant annet i Freeze64, som er et av de store C64 bladene. Det spillet heter [Rogue64](https://www.badgerpunch.com/title/rogue64/), og vi fikk gitt ut spillet i en fysisk boks med cartridge, i tillegg til digitalt!

Nå for tiden holder vi på å lage et spill til Amiga som heter [Roguecraft](https://www.badgerpunch.com/title/roguecraft/), som er en videreutvikling av Rogue64. Det er nesten ferdig, og vi har allerede fått veldig mange gode tilbakemeldinger på spillet fra testerne.

Ellers liker jeg også å være ute, bl.a. i kajakk, på fjellturer, og noen ganger med joggesko på. Jeg har blitt såpass voksen etterhvert at jeg har skjønt verdien av å holde kroppen vedlike, sånn at jeg kan drive med data i mange år til! 😀

Jeg er ekstremt takknemlig for alle tingene jeg har fått lov til å være med på og drive med opp gjennom årene, og selv om jeg driver med assembly på gamle datamaskiner på fritiden min, så har jeg ingen illusjoner om at jeg dermed har noe magisk kunnskap som ingen andre har. Jeg er bare en gammel nerd med en litt eksentrisk hobby, og vet litt om hvordan gamle maskiner fungerer. 😁


<Question2/>

Jeg veksler litt mellom Windows og OSX, avhengig av prosjekter hos kunder og fritidsprosjektene. Nå for tiden bruker jeg mest en desktop PC med en Nvidia 1080Ti som nesten ikke får kjørt seg, for det går mest i retro-utvikling. Den ble opprinnelig brukt til VR-utvikling, og fungerte godt til det da den var ny i 2017.

Jeg har også en MacBook Pro fra 2020 med den ekstremt kjipe touch-baren som jeg fremdeles ikke fatter at de kunne påtvinge oss. &lt;/rant>

I tillegg til de moderne maskinene har jeg en del gamle datamaskiner, bl.a. 3 Commodore 64, en Commodore 128, en Amiga 500, og en Amiga 1200. Disse bruker jeg til å spille på og å teste spillene våre på original hardware.

For å kunne bruke de gamle maskinene på relativt moderne lcd-skjermer bruker jeg noe som heter [RetroTink 2x](https://www.retrotink.com/product-page/retrotink-2x-pro), som er en såkalt upscaler som tar i mot alle mulige rare signaler og spytter ut hdmi. Den er fantastisk fin å ha.


<Question3/>

Som sagt, Windows og OSX. Jeg brukte Linux lenge, men OSX dekker behovene mine når det gjelder leking i terminal-vindu nå for tiden.

Jeg utvikler mest i Java i jobbsammenheng, og da er det IntelliJ IDEA som gjelder i enterprise verden. Jeg bruker Sublime til tekst-editering og småting, men også MS Visual Code da den har veldig mange gode plugins til diverse språk.

Når det gjelder retro-utvikling på Amiga, så bruker jeg Visual Code med Amiga Assembly plugin fra Paul Raingeard. Da kan jeg programmere i assembly språket, med syntax highlighting og muligheten til å starte emulator direkte fra Visual Code, og debugge. Det er utrolig praktisk å sitte på en moderne maskin og utvikle siden moderne verktøy er ganske mye bedre, og hvis Amigaen i emulatoren krasjer så mister man ikke all koden.

Ellers har jeg brukt [Total Commander](https://www.ghisler.com/) i veldig mange år, og sverger til den som min filbehandler. Den kan gjøre det meste man trenger å gjøre med filer, og er mye lettere å bruke med kun tastatur enn Windows Explorer.


<Question4/>

Drømmeoppsettet mitt er et kanskje litt ukonvensjonellt. Jeg har et kombinert kontor og gjesterom med en del retro-utstyr og moderne maskiner. Det er ganske nært drømmeoppsettet, men hadde jeg hatt litt mer plass ville jeg helst hatt inn et par arkademaskiner i tillegg, og hatt mulighet til å ha en av alle Commodore-maskinene stående klar til å spilles på.

Arkademaskinene jeg ville hatt er Silkworm og Galaga. To fantastiske maskiner fra hver sine epoke i arkadeverdenen!

Til sist kunne jeg tenkt meg en tidsmaskin og dratt tilbake til arkadehaller i England på 80-tallet. Jeg har vært der, da jeg ble født der borte og bodde der til jeg var 10 år gammel. Jeg var litt for ung til å skjønne hva jeg holdt på med da, så det hadde vært superkult å dra tilbake og oppleve det nå!