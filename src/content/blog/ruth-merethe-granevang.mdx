---
title: 'Ruth Merethe Granevang'
description: 'Tech Lead i Creaza'
pubDate: 'Dec 1 2025'
heroImage: '/images/ruth-merethe-granevang/bilde01.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Mitt navn er Merethe Granevang, og jeg er en kreativ sjel med sansen for programmering. Jeg begynte i ung alder, og interessen har fulgt meg i mange år. Nå har jeg en mastergrad i informatikk og har jobbet som utvikler i snart 19 år. De siste årene har jeg spesialisert meg innenfor digitale læremidler, og vært i flere ledende utviklerstillinger innenfor feltet. Min store lidenskap er læringsbaserte spill.

På fritiden holder jeg på med diverse prosjekter, ofte innen programmering. Det mest vellykkede fritidsprosjektet mitt har vært dataspillet om roboten [Robi](https://www.youtube.com/watch?v=wPeUhC-EOys), som lærer bort programmering til barn. Det brukes i dag hos mange skoler i Norge.

Jeg er glad i spill, og er innom både dataspill, brettspill og rollespill. De to største favorittene mine er Baldurs Gate og Gloomhaven. I tillegg liker jeg å designe og utvikle spill. Det går ofte litt utover både familie og venner som må være prøvekaniner i ny og ne.

Av andre interesser kan jeg nevne at jeg har et drivhus som jeg akkurat har begynt å klargjøre for årets sesong. Der går det mest i grønnsaker og urter. I tillegg er jeg over gjennomsnittet glad i å ta bilder.

<Question2/>

Jeg bruker en liten laptop i jobbsammenheng ([Lenovo ThinkPad T14s](https://www.lenovo.com/no/no/p/laptops/thinkpad/thinkpadt/thinkpad-t14s-g1/22tpt14t4s1?orgRef=https%253A%252F%252Fwww.google.com%252F)). Jeg valgte en liten en siden den er veldig praktisk å bruke på toget til og fra jobb. Hjemme har jeg en stasjonær maskin (AMD Ryzen 7 3800X 8-Core). Dette fordi man får utrolig mye mer for pengene, og kan bytte ut enkeltkomponenter istedenfor å måtte kjøpe en helt ny maskin når man ønsker å oppgradere noe.

Skjermen hjemme er en 39" fra Samsung. Tidligere hadde jeg en som var 49", men den endte med å bli litt upraktisk, og var ikke så godt støttet av mange spill, så jeg trives bedre med den jeg har nå. Øverst på skjermen har jeg et lite Aukey webkamera for videomøter på jobben.

Jeg har et [Wacom One tegnebrett på 19"](https://estore.wacom.com/en-us/discover-wacom-one) som jeg er veldig fornøyd med. Jeg bruker den både til å tegne på, ta notater, lage figurer og diagrammer.

Tastaturet mitt er standard logitech, men jeg har en mus med litt ekstra knapper på ([Logitech G502 SE Hero](https://www.logitechg.com/en-us/products/gaming-mice/g502-hero-gaming-mouse.910-005469.html)) siden man trenger så innmari mange shortcuts for å heale effektivt i World of Warcraft. Men den er likevel liten nok til å passe i hånden min.

En dings som gjør hverdagen enklere er min USB switch. En liten boks som jeg har koblet mus, tastatur og lyd til. Den har en liten knapp jeg kan trykke på som bytter på å sende signaler mellom jobb-PC-en og hjemme-PC-en min. Så når jobbdagen er over, kan jeg bare trykke på den, og endre source på skjermen min og vipps, så kan jeg fortsette dagen på hjemme-PC-en.

Vi har en Jabra konferansemikrofon. Den er fra tiden da vi ikke kunne møte rollespillgjengen IRL på grunn av korona, så jeg og mannen min spilte over nettet med dem. Mikrofonen har én stor feil, og det er at den hører mannestemmer veldig godt, men ofte filtrer bort kvinnestemmer. Men vi har hatt bruk for den overraskende mange ganger. Som for eksempel da banken ville ha et møte med oss.

Pulten min er en stor og svart hev-senk-pult fra Ikea. Det er fint å kunne endre høyden for å variere sittestillingen,  men jeg må innrømme at jeg sjeldent bruker den som stå-pult.

På veggen har jeg noen hyller som ender i en katteluke, en [Sureflap Microchip](https://www.surepetcare.com/en-gb/pet-doors/microchip-cat-flap). Denne kan konfigureres til å kun slippe inn enkelte katter, basert på chip-en katten har i nakken. I tillegg kan man konfigurere den til å åpnes og lukkes på bestemte tider i døgnet, og du kan få ut statistikk på hvor mye katten din er ute.

I drivhuset har jeg prøvd meg med litt hjemmesnekra løsninger for å tracke ting som temperatur og luftfuktighet ved hjelp av en Arduino, men det endte med at elektronikken ble ødelagt på grunn av fukt.

Jeg har også et elektrisk piano, en [Yamaha Clavinova CSP-170](https://no.yamaha.com/no/products/musical_instruments/pianos/clavinova/csp-170/index.html). Den kan kobles til et nettbrett eller en telefon, og konfigureres på alle mulige måter. Den har også hjelpende ledlys ved tangentene. Så du kan for eksempel mate den med en midi-fil, og få hjelp av ledlysene som viser deg hvilken tangent du skal trykke på når, i tillegg til at den gir deg notene. Man kan også koble til andre ting som mikrofon og gitar. Superhit-en "Robisangen" ble komponert på dette pianoet.

Vi har to skrivere. En blekkskriver, [Epson WorkForce WF-7310](https://www.epson.no/no_NO/produkter/skrivere/inkjet/microbusiness/workforce-wf-7310dtw/p/31162), med god kvalitet. Det beste med den er at den kan skrive ut i A3, som er fint å ha på veggen! Men blekkpatronene er ekstremt dyre. Den andre skriveren er en Brother HL-3070CW. Det er en gammel, trofast svart/hvitt-laser. Den har klaget over at den har vært tom for toner i mange år. Men det er bare å ta ut toneren og riste litt på den, så funker den som ny igjen! Vi bruker denne når vi skriver ut noe som ikke trenger å være i god kvalitet eller ha farger.

Jeg har hatt mange forskjellige smartklokker, og den jeg har nå har jeg hatt i noen år. Det er en Samsung Galaxy Gear S3. Den fungerer veldig godt, men batterikapasiteten begynner å skrante litt.

Mobilen min er en [Samsung S23 Ultra](https://www.samsung.com/no/smartphones/galaxy-s23-ultra/specs/). Jeg liker denne serien godt siden den blant annet kommer med penn. Den har også veldig gode kameraer, og kommer med en del forskjellige linser (vidvinkel, standard, 3 x zoom og 10 x zoom) og frontkamera. Men den har noen problemer med utformingen. Jeg liker absolutt ikke at fingeravtrykkleseren er midt på skjermen. Det gjør at den fungerer dårligere om man bruker beskyttelse på skjermen. I tillegg er skjermen litt buet, så beskyttelsen er veldig vanskelig å sette på uten at det blir bobler. Dekslene er designet slik at de går kant i kant med den laveste delen av skjermen, slik at dersom man mister telefonen med skjermen ned er det den som tar støyten og ikke dekselet.


<Question3/>

Min foretrukne IDE er [Webstorm/Intellij](https://www.jetbrains.com/webstorm/). Det er blant annet tre ting som gjør den til favoritten min:

* Shelf. Den har en egen shelf-funksjon som er mye enklere og mer oversiktlig enn Git sin stash-kommando. Jeg bruker den ofte hvis jeg er midt inne i noe og plutselig må fikse noe annet. Du kan legge ting i forskjellige "hyller" og ta det fram når du vil.

* Local history. Den tar vare på alt du endrer automatisk, og du kan gå tilbake og se hva du har gjort. Mulig jeg bare er litt distré, men jeg har hatt bruk for det mange ganger!

* Git-integrasjon. Jeg er ingen racer i Git, og Intellij hjelper meg med å holde en god, visuell oversikt over alle brancher og commits, samt god hjelp til å løse merge-konflikter.

På hjemme-PC-en bruker jeg [VSCode](https://code.visualstudio.com/) når jeg koder på fritida siden den er gratis.

Når jeg leker illustratør så bruker jeg [Illustrator](https://www.adobe.com/products/illustrator.html) sammen med tegnebrettet mitt. Gøy å leke med, men dessverre veldig dyrt. Til enkel bilderedigering bruker jeg ofte [GIMP](https://www.gimp.org/).

Når det gjelder AI-verktøy bruker jeg litt forskjellig. Den mest allsidige jeg bruker er ChatGPT. Jeg bruker den for eksempel til å generere utkast til bakgrunnshistorier til rollespillkarakterer og korrekturlesning.

Til programmering har jeg brukt både ChatGPT og Copilot. Jeg synes det fungerer veldig bra til enkle ting, som å generere skall man selv kan implementere. De er også gode på å forklare hva eksisterende kode gjør. Men jeg synes derimot ikke den er så god på å implementere detaljer når man skal gjøre noe veldig spesifikt. I tillegg gir den ikke alltid verdens beste kodekvalitetet.

Som et testprosjekt lagde jeg meg ny nettside der mesteparten av både koden og grafikken er laget av AI (du kan besøke den på fabeline.com). Det fungerte bra til å begynne med, men da jeg kom til detaljene ble det mer frustrasjon enn hjelp. Jeg lagde også et veldig enkelt spill, Pirate Pong. Der man spiller Pong, og hvis man taper får man på ekte piratvis slengt fornærmelser i ansiktet. Der brukte jeg nok mer energi på å prøve å få AI-en til å fikse spesifikke bugs enn om jeg skulle gjort det selv.

Jeg er vel en av utviklerne som ikke frykter å miste jobben på grunn av AI, men ser heller på det som et ekstra verktøy som gjør utviklere enda mer effektive om det brukes på riktig måte.

Til bildegenerering liker jeg å bruke [Midjourney](https://www.midjourney.com/home). Jeg skjønner absolutt de etiske problemene med generativ AI. Men jeg synes likevel det er utrolig gøy å eksperimentere med generering av bilder. Jeg bruker Midjourney for å hjelpe meg med å konkretisere idéer, og når jeg trenger noe å se litt etter hvis jeg skal tegne en bestemt ting. I tillegg bruker jeg det for eksempel hvis jeg ønsker en visuell framstilling av en rollespillkarakter. Men jeg har foreløpig ikke brukt bildegenerering i profesjonell sammenheng.


<Question4/>

Jeg har kommet langt på vei når det gjelder å oppnå drømmeoppsettet mitt. Det beste med mitt hjemme-oppsett er nok selve datarommet vårt. Etter den største korona-bølgen bygde vi om datarommet til å kunne være kontor på dagtid og spillrom på kveldstid. Vi delte rommet i to med en trekkspilldør/vegg, slik at jeg og mannen min har hver vår del, og kan ha videomøter på jobben uten å være redd for å dukke opp på hverandres video. Om vi vil spille sammen kan vi bare åpne veggen.

<figure>
    <img src='/images/ruth-merethe-granevang/bilde02_.jpg'/>
    <figcaption>
        To-i-ett kontor
    </figcaption>
</figure>

For første gang på veldig mange år har jeg da altså et lite rom som "bare" er mitt. Et rom der jeg er den eneste som har lov til å rote! Veggene er prydet med ting som inspirerer meg. Som gamle og nye spill som gir meg en god følelse.

Men om jeg kunne ønske meg noe i en litt annen prisklasse, så ville det være en kuppel på taket av huset med eget observatorium. Kanskje også med innebygd drivhus, så jeg slipper å gå ut for å plukke urter.