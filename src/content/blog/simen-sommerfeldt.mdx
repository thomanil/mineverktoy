---
title: 'Simen Sommerfeldt'
description: 'Teknologidirektør i Bouvet'
pubDate: 'May 29 2024'
heroImage: '/images/simen-sommerfeldt/simen-portrait.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Jeg er en avdanket programmerer/prosjektleder som fant ut at jeg hadde mer talent for ledelse og kommunikasjon.
Både jobben min og alle sideprosjektene befinner seg nå et sted i skjæringen mellom teknologi og samfunn. Jeg er ansatt som teknologidirektør i Bouvet, et norsk konsulentselskap med ca 2400 ansatte fordelt på 19 kontorer. I den jobben koordinerer jeg ofte felles satsinger på f.eks KI eller sikkerhet eller bærekraft, alt ettersom selskapet ønsker å satse på ting. Jeg blir ofte spurt om å holde foredrag om trender, og fungerer som en slags myndighetskontakt.


*Sideprosjekter:*



* Jeg har spesialisert meg litt innenfor personvern, og har skrevet en [fagbok om GDPR](https://cappelendamm.no/_personvern-og-gdpr-i-praksis-eva-jarbekk-simen-sommerfeldt-9788202604066) sammen med Eva Jarbekk. 2. Utgave utgis på Cappelen Damm nå i 2024.
* Jeg var med å opprette GoForIT - et samarbeid mellom bransjen og akademia for å dra Norge gjennom det grønne skiftet. I den sammenheng organiserte jeg konferansen “[Generativ KI i offentlig sektor](https://tankesmiengoforit.no/2024/03/13/dagen-da-generativ-ki-skjot-fart-i-offentlig-sektor/)” i mars 2024.
* Jeg var med å opprette “[Lær Kidsa Koding](https://www.kidsakoder.no/)”, og har brent for å gjøre barn til digitale skapere helt siden 2013.
* På fritiden liker jeg å pusle med Raspberry PI, og programmerer litt iot-dingser med den av og til. Det er forbausende mange OSS prosjekter man bare kan laste ned og bruke på den. Her er et [gammelt eksempel](https://github.com/sisomm/iot-concepts/blob/master/spectrum/strip_mic.py) der jeg stjal litt python-kode som gjør FFT (Fast Fourier Transforms) på lyd, og brukte det for å lage et lysorgel av juletreet vårt (jeg fikk ikke lov til å ha det på i jula).


<Question2/>

Jeg har brukt macbook pro i forskjellige utgaver siden ca. 2008. Den jeg har nå er en Macbook M1 Pro 16” fra 2021 m/32 gb ram. Jeg tror det er den laptopen jeg har hatt som jeg har vært mest fornøyd med, siden den har veldig god batteri-levetid. Siden jobb-bakgrunnen min er telecom med [HP-UX](https://en.wikipedia.org/wiki/HP-UX) i urtiden, føler jeg meg hjemme i unix-lignende miljøer. Jeg har en iPad Air 2 privat, og bruker en iPhone 14 pro max. Jeg hører nok litt hjemme i det universet på grunn av sømløsheten i arbeidsflyt mellom dem, og på grunn av at Apple er litt flinkere på personvern på enn Android. Jeg har alltid med meg en [Logitech Spotlight](https://www.logitech.com/no-no/products/presenters/spotlight-presentation-remote.910-004861.html) presentasjonsklikker, og en overgang/hub fra Deltaco hvis jeg må interface med mange USB-dingser. Men etter at Apple skjerpet seg og fikk HDMI-utgang, så er den mindre og mindre i bruk.

Og så har jeg ca. 15 Rasperry PI’s i forskjellige generasjoner, og flere kilo med elektriske komponenter, sensorer, Arduinogreier, servoer, loddebolter, tilleggskort, etc. Og kanskje 4-5 micro:bits og ørten tilleggsprodukter til dem. Jeg tror jeg kunne ha holdt et lite makerspace med nok utstyr til å geskjeftige 4-5 unger samtidig. Sånn har det blitt etter at jeg har vært med og organisert så mange workshops for både store og små.

Jeg er stadig fascinert over hvor mye kraft det egentlig er i Raspberry PI hvis en ikke trenger mye grafikk. En gang rundt 2017 satte jeg opp et cluster med fire Raspberry’s som jeg kunne kjøre Docker Swarm på (Det var før Kubernetes ble vanlig). Innkjøpspris for det oppsettet var kanskje 4-5000 kroner, og datakraften tilsvarte svære servere til flere hundre tusen kroner i rundt år 2000. En kunne kjørt hele ehandels-plattformer med den datakraften. (JA JEG ER GAMMEL OG MIMRER LITT).

Trening: Jeg har aldri skjønt hva jeg skal med en Apple Watch, men kan overtales. Nå har jeg en Garmin Vivoactive 5. I treningsrommet i kjellern har kona og jeg en sykkel som er satt opp med en Zwift-rulle ([Tacx Flow T2240 Smart Sykkelrulle)](https://bikeshop.no/tacx/t224061/tacx-flow-t2240-smart-sykkelrulle-800w-interaktiv?gad_source=1) som er koblet til Apple TV. Den bremser jeg forfallet litt med om vinteren, og om sommeren sykler jeg til jobben med en elsykkel som heter Haibike Sduro Trekking 5. Den er nå fem år gammel, og jeg er veldig fornøyd med den.

Hjemme har vi 3 Apple TV’er som er koblet til forskjellige skjermer i huset (TV-Stua, treningsrommet, dattera sitt rom). Og det er alt som får lov å være på nett. Hver gang jeg kjøper en f***kings fryser, stekeovn eller vaskemaskin, skriker de om å få koble seg på nett. Etter diverse oppgraderinger tror jeg stort sett alle lysbryterne våre og de fleste panelovnene _egentlig_ kan koblest til nett via zigbee eller wifi. Men med min bakgrunn innen sikkerhet og personvern, er jeg veldig mistroisk mot alt som lukter av smarthus. Den eneste grunnen til å utsette seg for noe slikt er muligens temperaturstyring om vinteren. Men i så fall tror jeg jeg at jeg skal finne noe som kan styre det helt lokalt. For øvrig har jeg et ganske avansert nettverksoppsett med en ruter fra Ubiquiti og flere VLAN som gjør meg i stand til å separerere wifi på hybelen (eller IOT-dingser om nødvendig) fra nettet som mobilene og laptopene er koblet på.

Siden vi måtte holde så mange foredrag på nett under Korona, kjøpte jeg inn litt kult oppsett, med to studiolamper ([Elgato Key Light Air](https://www.elgato.com/eu/en/p/key-light-air)),[ Elgato Stream deck](https://www.elgato.com/eu/en/p/stream-deck-mk2-black) med 15 knapper, en [Røde NT-USB](https://rode.com/en/microphones/usb/nt-usb-plus) mikrofon og det som dengang av var et topp webkamera ([Logitech Brio](https://www.logitech.com/en-us/products/webcams/brio-4k-hdr-webcam.960-001105.html)). Jeg hadde til og med en “green screen”. Det meste av dette står og støver nå. Og mikrofonen som er innebygget i Macbook Pro, banker den Røde-mikrofonen ned i støvlene.

Siden jeg jobber så mye hjemmfra, så har jeg et eget hjemmekontoroppsett med en OK kontorstol og en [Dell U4021QW](https://www.dell.com/en-us/shop/dell-ultrasharp-40-curved-wuhd-monitor-u4021qw/apd/210-becu/monitors-monitor-accessories) 40-tommers skjerm. Den fungerer veldig bra for meg som ofte har mange dokumenter og presentasjoner oppe samtidig. Der har jeg også en HP Color LaserJet MFp 281fdw med scanner. Jeg har alltid vært fornøyd med HP laserskrivere hjemme. Det er aldri noe krøll med dem, selv om dene er litt tørstere på fargepatroner enn de forrige.

<Question3/>

Jeg bruker helt vanlig “Apple Notes” til alt. Jeg har forsøkt mange andre notat-programmer, men den funker faktisk fjell med flott scanning av skjermer rett inn i notater, etc.

Jeg kommer til å konsentrere meg om hva som skal til å for å lage et foredrag. Jeg lager _helt nytt innhold_ ca. 4 ganger i året, resten er ofte kokt på ting jeg har lagd før, eller så er innholdet så godt “i pannebrasken” at det ikke krever en så omfattende prosess. Idéelt sett har jeg et par måneder på meg. Etter at jeg begynte å misjonere for Lær Kidsa Koding, skjønte jeg at jeg måtte “upper my game” når det gjelder foredrag, og jeg fant et bra oppsett som grovt sett følger metoden som Maria Duarte beskriver i boka “[Slideology](https://www.duarte.com/resources/books/slideology/)”. Om du lurer på hvorfor: Duarte lærte Steve Jobs å lage presentasjoner, og du vil finne tydelige sport etter dette i hans banebrytende keynote da han introduserte [iPhone under Macworld i 2007.](https://www.youtube.com/watch?v=x7qPAY9JqE4)

Forberedelsene innebærer at jeg noterer mye i vanlige notater, men jeg starter også et tankekart i et program som heter “[Mindjet mindmanager](https://www.mindmanager.com/en/)”. Det er vel snart gått i historiens glemmebøker, men jeg har stadig en lisens tilbake fra 2013-ish. Jeg starter med å notere hvem jeg skal snakke til, hva de er ute etter, hva jeg vil med dem, etc. Dette er _oppdragsbeskrivelsen_ min.

Og så starter jeg innsamlingen av idéer. Jeg bruker gjerne også “[Pocket](https://getpocket.com/collections)” til å samle innspill. Jeg kan sende linker overalt fra, som LinkedIn, X, nettet, mailer, etc. Det betyr at uansett hvor jeg er, så kan jeg notere noe eller sende en link som jeg mener kan være nyttig. Når det har kokt en måneds tid på slow-burner starter jeg å organisere disse i tankekartet. Aller først er det veldig kaotisk, men så begynner jeg å finne sammenhenger.

Og nå begynner foredrags-snekringen. Jeg finner også bilder, filmer, sitater og historier, og måker alt inn i tankekartet. Etterhvert har jeg fått laget noe som retorisk henger på greip. Når jeg så har klart å finne ut av sammenhenger som kan tilfredsstille oppdragsbeskrivelsen, finner jeg ut av hvilke _virkemidler_ og grep jeg skal bruke, som retorikk, historiefortelling, repetisjon, humor, etc for å bygge opp et narrativ. Og i boka til Duarte står det også mange andre nyttige tips om virkemidler: Eksempler er  farger, typografi, proporsjoner, animasjoner og hvordan en kan hente inspirasjon fra designmanualer.

I mindmappet finnes det nå to sider - den venstre siden innholder alle sammenhengene, og den høyre siden foredragsstrukturen som disse faller inn i, krydret med hvilke virkemidler jeg vil bruke som forsterkning.

Jeg utsetter å lage selve slidene i powerpoint eller keynote til et par dager før jeg skal holde foredraget. Gjennom å holde igjen lengst mulig, har jeg klart å holde meg til hva jeg _vil_ med publikum. Selve foredraget blir nesten produsert av seg selv — alt jeg trenger er å lage det som står på høyre siden. Og fordi jeg har holdt så mange foredrag, klarer jeg nesten automatisk å lage et som tar den tiden jeg har tilgjengelig. Enten det er 10, 20 eller 40 minutter. Det er akkurat som om jeg har forstått min egen rytme. Rare greier.

<Question4/>

TODO