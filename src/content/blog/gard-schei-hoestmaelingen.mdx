---
title: 'Gard Schei Høstmælingen'
description: 'Designer i Variant og medgründer av Muttu'
pubDate: 'Sep 09 2024'
heroImage: '/images/gard-schei-hoestmaelingen/image1.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Heihei, Gard her! Jeg er 25 år og jobber som designer i [Variant](https://www.variant.no/). I tillegg er jeg daglig leder og medgründer i oppstarten [Muttu](https://www.muttu.no/). Som designer jobber jeg mest med å gjøre digitale tjenester og produkter enkle å bruke for folk, men også med strategi for hvilken vei et produkt skal bevege seg. Som daglig leder i en oppstartsbedrift gjør jeg alt mellom himmel og jord. Jeg passer på at alle i selskapet har det de trenger, at vi jobber etter rett strategi og bidrar ellers der det trengs.

Alle dager på jobb er ulike. Innimellom kan det gå ut på å få en funksjon ferdig slik at utviklerne kan bygge det. Andre ganger snakker jeg med brukere, eller bidrar inn mot produktstrategi. Etter jobb-dagen tar Muttu over. Der handler det mye om strategi og passe på at alle andre har det de trenger og yter det beste de kan.

Ellers er jeg veldig glad i å være ute i skog og mark. Nå kjenner jeg at jeg gleder meg veldig til rando-sesongen! I tillegg er jeg en nyskjerrig mann, og bryr meg om det meste mellom himmel og jord. Akkurat nå tar jeg et dypdykk i design av kart, geodata og plotting av ulike ting og tang på kart. Jeg kombinerer det med å lære meg så smått å kode, så jeg lager nå en nettside som henter dataen din fra Strava og viser alle GPS-sporene dine rundt om i verden i samme kartet.



<Question2/>

Duppedingsene mine er ganske vanlige egentlig. Jeg har alltid vært glad i å prøve nye ting, men synes også bruk-kast er veldig dumt. Så i det siste har jeg blitt mye flinkere på å “bruke opp” det jeg har kjøpt.

Jeg har en iPhone 12 Pro som jeg kjøpte billig brukt. Synes det skjer alt for lite på iPhone-fronten for tiden, og håper Apple snart tør å prøve nye ting igjen. Maskinen jeg bruker er en MacBook Pro 16” M2 Pro med 16GB minne og 500GB med lagring. Har aldri hatt noe behov for å ha helt enormt mye med lokal lagring siden alt er i skyen uansett, så 500 er mer enn nok for meg. Som ekstrastæsj bruker jeg et litt gammelt Apple-tastatur (trådløst), og en MX master 2. Musa begynner å bli litt gammel, men funker. Eneste som er mektig irriterende er at den lader med micro-USB. Hjemme har jeg ikke noe ekstern skjerm da jeg synes det holder med 16” når jeg bare flikker eller driver med egne greier. På jobb bruker jeg det som er tilgjengelig.

Jeg har et par med Airpods Pro (1. gen) og et par med [Sony WH-1000M3](https://helpguide.sony.net/mdr/wh1000xm3/v1/en/index.html). Airpodsene synes jeg er alt for dårlig. Det er umulig å snakke med folk i telefonen, som jeg synes er ganske viktig i et par med ørepropper.



<Question3/>

Under software flakker jeg litt mer, da det er lettere å hoppe litt mellom. Jeg har vært veldig opptatt av notatsystemer, og bruker for tiden [Obsidian](https://obsidian.md/), da jeg synes det passer mitt bruk best. Må jeg samarbeide med andre så bruker jeg det som er mest “vanlig” i den settingen, som typisk kan være Notion, Confluence, Word og Canvas på Slack. Jeg har også testet ut [Notebook LM](https://notebooklm.google/) og [Lazy](https://lazy.so/). Begge er kule konsepter, men når ikke helt opp for meg ennå.

Ellers bruker jeg Slack til omtrent alt av kommunikasjon, og noe Teams og Google Meet også. Foretrekker dog å møte folk fysisk. For å holde styr på alle møter og det som skjer bruker jeg [Morgen](https://www.morgen.so/). Morgen synes jeg er den soleklart beste kalenderappen som finnes, og anbefaler den til alle!

Som designer så jobber jeg også veldig mye i Figma (i både Slides, vanlige sider og Figjam) og litt i Miro. Siden jeg jobber sammen med utviklere en del så blir det litt Jira og andre ymse lignende produkter. Her har jeg ingen favoritt tror jeg.

Ellers bruker jeg [Raycast](https://www.raycast.com/) på Macen, synes det funker bra. Brukte Alfred en god stund, men testet ut Raycast og ble værende.

For tiden er det [Arc](https://arc.net/) som gjelder som browser for meg.



<Question4/>


Her tenker jeg alt med måte. Det er veldig lett å bli helt oppslukt av duppedingser og nye programmer — jeg gjør jo det selv også. Men man må huske på at det er *verktøy*. De er der for at du skal gjennomføre noe raskere eller med høyere kvalitet. Så jeg tenker man bør velge verktøy som faktisk gjør det og ikke bare fordi de er kule.

Så jeg føler jeg trolig er så nærme jeg kan være mitt drømmeoppsett. Det er klart det hadde vært digg med en mobil med litt bedre batteritid, ørepropper med en mikrofon som er helt OK og en mus som ikke lader med micro-USB.  Men da får jeg bare glede meg litt til de må gå av med pensjon og jeg kan kjøpe nye med god samvittighet!
